---
layout: post
title: آموزش کاملا تضمینی چگونه در ایران یک استارت‌آپ موفق راه اندازی کنیم
author: نیما هاشمی
author_avatar: /assets/images/nima.jpeg
---

این روز ها استارتاپ خیلی مد شده. الان هر کسی رو از یه کاری میندازن بیرون سریع یک استارتاپ راه اندازی میکنه. صرفا به این خاطر که تو صفحه فیسبوکش به جای بی کار @ جیب بابام بنویسه

Founder, CEO at Delavar parvaran e digi zamin.

خودتون بگین کدومش بیشتر کلاس داره؟ الان زیر اسم خود من هم همین رو نوشته حتی. CEO at rahatech  اگه بد بود که خودم نمی نوشتم…

شاید بپرسید استارتاپ چیست. استارتاپ یا استارت‌آپ انواع مختلفی داره. نوع اول همان است که در زمان‌های قدیم فولدری در منوی استارت (خدابیامرز) ویندوز XP وجود داشت که هر چیزی در آن قرار می‌دهیدیم در هنگام روشن شدن رایانه اجرا می‌شد که اصلا مقصود این نوشته این نوع استارتاپ نیست. نوع مورد نظر این راهنما طبق تعاریف به یک شرکت‌  معمولا موقتی گفته می‌شود که در جهت جستجوی راه حلی برای یک مدل کسب و کار قابل توسعه و تکرار پذیر راه اندازی می شود. این شرکت‌ها تازه ایجاد شده و در فاز توسعه و تحقیق برای بازاریابی قرار دارند!

راه اندازی یک استارتاپ به هیچ عنوان سخت نیست. من شخصا استارتاپ های مختلفی راه اندازی کرده‌ام. بعد از چندین مورد شکست و موفقیت در این زمینه به این فرمول قطعی رسیدم و از اونجایی که انسان اُپن سورسی هستم تصمیم گرفتم فوت و فن کارم رو منتشر کنم.

برای راه اندازی یک استارتاپ:

ابتدا شما نیاز دارید یک مهارتی داشته باشید که البته بعید میدونم، اگر داشتید الان بی‌کار نبودید. در این حالت کافیست چند نفر که مهارت خاصی دارند را پیدا کنید تا برایتان تمام کار  را انجام دهند و در نهایت آن ها را به بیرون انداخته و کار را به اسم خودتان تمام کنید. این موفق ترین روش ممکن است که حتی استیو جابز موسس با ارزش ترین کمپانی دنیا نیز بعد از خواندن نسخه 1.0 این راهنما، روش مذکور را سرلوحه زندگی خود نموده بود.

سپس شما نیاز به یک ایده دارید. البته جدید بودن و میزان نو آوری این ایده در ایران زیاد اهمیتی ندارد. حتی گفته می‌شود سعی کنید ایده جدیدی نباشد و امتحان خود را پس داده باشد. زیرا با نگاهی به موفق ترین استارتاپ های ایران میتوان پی برد که شما کافیست مهارت لازم در کپی کردن را داشته باشید.

سخت کوش باشید و خوب کپی کنید هر کسی که بهتر و تمیزتر کپی کنه موفق تره.

به طور مثال دی‌جی‌کالا که یکی از موفق ترین استارتاپ های ایران است، ایده خاصی ندارد و تنها تمیز پیاده شده و خوب کار نموده است.

اگر حتی خلاقیت لازم برای کپی را نیز ندارید، با سرویس هایی که تحریم شدن و یا فیلتر شدن شروع کنید. مراقب باشید ایده هه خیلی قبل از شما اجرا نشده باشد. ولی هشت الی ده مورد مشابه نشان می‌دهد که ایده چقدر جواب است.

باز هم با نگاه به موفق‌ترینان این عرصه، مشاهده می شود که  به عنوان مثال استارتاپِ آپاراتی اگر تیوب سازی گوگل فیل‌تِر نبود وجود خارجی نداشت. هم‌چنین استارتاپ سه شنبه بازار نیز به مناسبت بسته بودن گوگل بازار به روی ایرانیان به موفقیت چشم‌گیری رسیده است. و یا آی‌نتورک اگر گوگل ادسنس تصادفا فیلتر نمیشد. تصادفا یک شبه ره صد ساله را نمی‌پیمایید.

همانطور که به روشنی مشخصه، تبدیل شدن به گوگل در ایران کار سختی نیست و ساده ترین کار کپی سرویس های گوگل است. با این نیت شروع به کپی کردن نمایید. فیلتُرینگ یا تحریم را خدا می‌رساند. فقط انصافا سرویس جستجو رو بی خیال شوید بگذارید مردم زندگی کنند.

پس از پیدا شدن ایده شما نیاز به پول خواهید داشت. به این پول سرمایه مرحله کِشت ایده یا همان سید فاندینگ (سِیّد نه، seed funding ) می‌گویند. اگر پول به میزان کافی دارید که بنده پیشنهاد میکنم بی خیال استارتاپ شوید و پولتون رو بذارین بانک سودش را بخورین  و یا بروید در کار ساخت و ساز. اگر پول ندارید شما نیاز به یک سرمایه گذار دارید. هم اکنون یک سری افراد که در ابتدای این بند به آن‌ها اشاره شد و پول داشتند و نرفتند دنبال ساخت و ساز، خود دست به راه اندازی استارتاپ های استارتاپ انکیوباتور یا مراکز رشد نمودند.

مرکز رشد (incubator) نام وسیله‌ای است که گرمای لازم را برای تولید جوجه از تخم مرغ فراهم می‌کند. در فرهنگ استارتاپ شما یک جوجه اید! یعنی هنوز جوجه نشده اید و مراکز رشد و شتاب دهنده های استارتاپ به شما کمک می‌کنند تا شما سر از تخم بیرون بیاورید. مراکز رشد و شتاب‌دهنده ها انواع جدید VC یا سرمایه گذاران ریسک پذیر هستند البته در ایران تفاوت خاصی ندارند. برخی فکر میکنند که برخی از این اسم ها باکلاس تر هستند. پس این که شما به سراغ VC بروید یا شتاب‌دهنده یا مرکز رشد به سلیقه خودتان بستگی دارد. معمولا این مراکز اگر در تیم شما (که نحوه پیدا کردن آن در ابتدای این مرجع ‌تشریح شد) استعدادی ببینند و یا ایده‌ی دزدیده شده‌ی شما امتحان-پس‌داده و کم ریسک باشد، سریعا سهم عمده ای از استارتاپ جوجه نشده‌ی شما را بزخری می‌کنند. در نتیجه شما پول خواهید داشت.

پس از آن شما نیاز به یک عینک گرد، یقعه اسکی مشکی و جین آبی دارید تا بیشتر شبیه مرحوم استیو جابز (نور به قبرش بباره) شوید تا تیم شما فکر کنند خبریه و ازتان حساب ببرند. بندگان خدا را مثل همستر در ازون چرخونکا که توش میدوند بدوانید تا ایده‌ی نصفه نیمه‌ی شما را نصفه نیمه تر به یک محصول تبدیل کنند. پیشنهاد بنده این است که یکهو به سراغ محصول نهایی نروید بلکه نخست یک محصول کمینه پذیرفتنی بسازید که به آن MVP گفته می‌شود. عموما در دنیا یکی دو مورد MVP می‌سازند و سپس نسخه اول محصول روانه بازار می‌شود اما گاها دیده شده یک استارتاپ بسیار جوگیر شده و به MVP 27 رسیده (به حذف سین). و یا به قدری در MVP 1 فرو رفته که سالها مشغول همان MVP یک شده و هیچ وقت به محصول نهایی نخواهد رسید.

در اینجا برای موفقیت نهایی به یک پارتی کلفت که دستی هم در مافیا داشته باشد نیاز دارید. اگر نمی‌دانید از کجا می‌توانید مافیا پیدا کنید به رویداد‌های مروبوط به استارتاپ ها مانند یک آخر هفته با استارتاپ و یا جشنواره وب فلان مراجعه نمایید. شناسایی این مورد یک مقدار سخت است و شما معمولا نمی‌دانید مافیا کیست زیرا اگر همه میدانستند که دیگر  نمی‌شد مافیا، میشد GTA.

اگر تا اینجای آموزش را هم زمان با خواندن مقاله اجرا کردید هم اکنون یک محصول دارید. تبریک می‌گویم. استارتاپ شما یک خروجی دارد. کم پیش می‌آید در ایران یک استارتاپ خروجی داشته باشد و این به تنهایی موفقیت بزرگیست.

حتما در کامنت در مورد استارتاپ خود و تجربه  موفقیتتان با استفاده از این روش برای خواننده های دیگه بنویسید تا سایر علاقه مندان از تجربه شما استفاده کنند.
